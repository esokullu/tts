Anayasa Mahkemesi Başkanı Haşim Kılıç’ın kızının düğünü, yüksek yargı organları
üyeleriyle iktidar ve muhalefeti bir araya getirdi. AK Parti kapatma davasında
eylemleri ve konuşmaları nedeniyle suçlanan başta Cumhurbaşkanı ve Başbakan
olmak üzere milletvekili ve bakanların yanı sıra davayı açan Yargıtay Cumhuriyet
Başsavcısı Abdurrahman Yalçınkaya da, davet edildikleri halde düğüne
katılmadılar.  TBMM Başkanı Köksal Toptan, Anamuhalefet lideri CHP Genel Başkanı
Deniz Baykal, Anayasa Mahkemesi üyeleri, Danıştay ve Yargıtay Başkanları,
Başbakan Yardımcısı Cemil Çiçek ve çok sayıda bakan ile iktidar ve muhalefet
milletvekillerinin katıldığı düğün nedeniyle geniş güvenlik önlemleri
alındı. Otelin çevresindeki binaların çatılarına keskin nişancılar
yerleştirildi, düğüne gelen araçlar kontrol edildi. Düğünde, TBMM Başkanı Köksal
Toptan ile CHP lideri Deniz Baykal, Adalet Bakanı Mehmet Ali Şahin, İçişleri
Bakanı Beşir Atalay, eski İçişleri Bakanı Abdülkadir Aksu ve Melih Gökçek eşleri
ile birlikte aynı masada oturdu.
