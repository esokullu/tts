Yılın düğününe davalı da davacı da gelmedi. Anayasa Mahkemesi Başkanı Haşim
Kılıç’ın kızının düğünü, yüksek yargı organları üyeleriyle iktidar ve muhalefeti
bir araya getirdi. Sheraton Oteli’nin balo salonunda düzenlenen törende alkollü
içki ikramı yapılmadığı bildirildi.  AK Parti kapatma davasında eylemleri ve
konuşmaları nedeniyle suçlanan başta Cumhurbaşkanı ve Başbakan olmak üzere
milletvekili ve bakanların yanı sıra davayı açan Yargıtay Cumhuriyet Başsavcısı
Abdurrahman Yalçınkaya da, davet edildikleri halde düğüne katılmadılar. TBMM
Başkanı Köksal Toptan, Anamuhalefet lideri CHP Genel Başkanı Deniz Baykal,
Anayasa Mahkemesi üyeleri, Danıştay ve Yargıtay Başkanları, Başbakan Yardımcısı
Cemil Çiçek ve çok sayıda bakan ile iktidar ve muhalefet milletvekillerinin
katıldığı düğün nedeniyle geniş güvenlik önlemleri alındı. Otelin çevresindeki
binaların çatılarına keskin nişancılar yerleştirildi, düğüne gelen araçlar
kontrol edildi. Ankara Büyükşehir Belediye Başkanı Melih Gökçek’in kıydığı
nikahta gelin Tuğba Kılıç’ın şahitliğini eski Anayasa Mahkemesi Başkanı Tülay
Tuğcu ile eski Başbakanlardan Yıldırım Akbulut, damat Mustafa Çubuk’un
şahitliğini ise iş adamı Bülent Sungur ile amcası Ali Çubuk yaptı. Nikahın
ardından gelin Tuğba Kılıç, babası Haşim Kılıç’a sarılınca Kılıç, duygusal anlar
yaşadı. Çift, daha sonra Haşim Kılıç, eşi Gönül Kılıç ve damadın babası Abdullah
Çubuk, annesi Saliha Çubuk ile aile fotoğrafı çektirdi. Düğünde, TBMM Başkanı
Köksal Toptan ile CHP lideri Deniz Baykal, Adalet Bakanı Mehmet Ali Şahin,
İçişleri Bakanı Beşir Atalay, eski İçişleri Bakanı Abdülkadir Aksu ve Melih
Gökçek eşleri ile birlikte aynı masada oturdu. Konuklara Türk meze tabağı, su
böreği, dana külbastı, dondurmalı meyve salatası ve düğün pastasının yanı sıra,
Tavacı Recep Usta Restoranı’ndan getirtilen ekşili dolma ve çiğ köfte ikram
edildi. Basın mensuplarının alınmadığı düğünde yalnızca Anadolu Ajansı’nın
görüntü almasına ve fotoğraf çekmesine izin verildi. 
