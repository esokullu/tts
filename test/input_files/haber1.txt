Gökova körfezinde temizlik harekatı. Muğla’nın Gökova sahillerinde bulunan
Akyaka Beldesi Belediye Başkanı Ahmet Çalca, geçen yılın ağustos ayında, Özel
Çevre Koruma Alanı’nda bulunan Gökova ve Akyaka beldelerinin birlikte
kullanacağı arıtma tesisinin hizmete açıldığını hatırlattı. Belediye olarak
sahilde bulunan işletme ve konutların kanalizasyon bağlantılarını
tamamladıklarına işaret eden Çalca, “Gökova körfezini ziyaret eden lüks
teknelerin atıklarını çevreye ve suya zarar vermeden arıtma tesisleri aracılığı
ile zararsız hale getireceğiz. Çöpleri katı atık ayrışım programına göre
topluyoruz. Organik çöplerimizi ise Ortaca ilçesinde bulunan çöp depolama
alanına, kağıt, pet şişe, cam ve benzeri çöpleri ise lisanslı firmalara
veriyoruz” diye konuştu. Belediye Başkanı Çalca, Akyaka Belediyesi’ne “TSE ISO
1401 Çevre Yönetim Sistem Belgesi” almak için yoğun çaba sarf ettiklerini
belirterek, şunları kaydetti: “Artık uluslararası tur şirketleri turisti
getirdikleri bölgenin çevre temizliğine de büyük önem veriyor. Belediye
sınırları içerisinde ‘çevre yönetim planı’ oluşturmuş uluslararası bir standart
ölçüsüne gelebilmek için ‘TSE ISO 1401 Çevre Yönetim Sistem Belgesi’ belgesi
almak büyük önem taşıyor. Bu belgeyi alabilmek için turizmcilerle birlikte
çalışma yürütüyoruz.” Akyaka beldesinde bu yıl İngiliz turistlerin ağırlıklı
olarak yer alacağı organizasyonların mevcut olduğunu ifade eden Çalca,
“Beldemiz, Bodrum ve Marmaris gibi olmayacak. Beldemizde, gürültülü müzik yapan
eğlence yerlerine ruhsat vermeyeceğiz. Bu konuda esnafımızı bilinçlendiriyoruz”
diye konuştu. Gökova sahillerine “mavi bayrak” alınması için gerekli
girişimlerin tamamlanmasının ardından yoğun bir çalışma içerisine girdiklerini
söyleyen Ahmet Çalca, şunları söyledi: “Mavi bayrak başvurumuzu 6 ay önce
yaptık. Akyaka sahiline mavi bayrak kazandırmak için yoğun çaba harcadık. Biz
sahilde sıradan bir mavi bayrak düzenlemesi değil ahşaptan yürüyüş yolları,
bilgilendirme noktası, cankurtaran kulesi ve kulenin altına ilk yardım için
gerekli malzemelerin bulunduğu bir bölüm, engellilerin duş yapabilecekleri,
ihtiyaçlarını karşılayabilecekleri tuvaletler ve denize girebilecekleri noktalar
belirledik.  Ayrıca, su sporlarının çıkış noktasını ayırarak özel bir sahil
yaratacağız.  Akyaka beldesinin 1.Derece doğal sit alanına geçilen bölgesinde de
köprümüz yapıldı. Hedefimiz günübirlik 10 bin ziyaretçi sayısına ulaşmak.”
